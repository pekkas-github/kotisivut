
Vaikka en uskokaan ihmeisiin, niin nyt sellainen on kuitenkin tapahtunut: Suomi on voittanut erutoviisut! Väitettiin, että Marsista löytyy ennemin elämää kuin Suomi voittaisi eurovision laulukilpailut. Näin vaan on käynyt, vaikka mene tiedä, saattavat nämä lordi-ukot ollakin Marsista kotoisin.

Lordin pojille oli jo suuri menestys ja tunnettuuden kannalta merkittävä juttu, että he voittivat Suomen karsinnan ja pääsivät ylipäätään kisaan. Mutta eivät hekään varmaan kuin korkeintaan hurjimmissa unelmissaan kuvitelleet, että saman tien räjähtäisi oikein jättipotti. Kotimaan iltapäivälehdissä ei ole ollut enää pariin viikkoon yhtään etusivua, etteikö niissä olisi joku Lordi-lööppi. Jos on ollut median pyöritys kovaa kisojen alla niin kotona kuin ulkomailla, niin mitä se mahtaa olla tämän jälkeen.  

Piste-ero kakkoseksi yltäneeseen Venäjään oli selkeä ja mikä parasta, Ruotsin "euroopan omistajan" elkein esiintynyt solisti jäi yli sadan pisteen päähän! Kalevalaiseen tyyliin suomalaiset maahiset lauloivat entiset vallanpitäjänsä ja muut kilpailijat kaulaansa myöten suohon.

Jos totta puhun, niin kyllä kappaleen melodia oli jollain tavalla vetävä ja mieleen jäävä ja se oli varmasti tärkeä pointti, kun valintaa oli tekemässä tavallinen kansa, eikä ns. asiantuntijaraadit. Ainakin se selvästi erosi "eurostandardista", jossa kappaleet kuulostivat samanlaisilta ja ainoat erot tuntuivat löytyvän vähäpukeisten tyttöjen voimisteluesityksen koreografiasta.

Luulenpa, että yksi ratkaiseva tekijä oli kuitenkin esiintymisasuissa. Jos pojat olisivat vetäneet kappaleen ns. siviilit päällä, niin ehkä ei voittoa olisi irronnut. Nyt hirviöt koettiin selvästikin sympaattisina ja positiivisesti erottuvina ja niihin suhtauduttiin hurtilla huumorilla (lukuunottamatta pari uskonnollista tiukkapipo-lahkoa). Yksi tärkeä ja näkymättömämpi asia varmaan myös oli katsojalle syntyvä tunne siitä, että pojat oikeasti uskoivat omaan asiaansa ja tyliinsä. Kyseessä ei ollut mikää euroviisukulissi.

Vaikka kyseinen musiikinlaji ei meikäläistä varsin sytytäkkään, niin kyllä Lordi on voittonsa ansainnut. Taas on laulettu yksi suomalainen rokki-bändi maailmankartalle. Ja saihan se minutkin katselemaan euroviisuja pikkutunneille asti monen vuoden tauon jälkeen.

