<?xml version="1.0" encoding="ISO-8859-1"?>
<?xml-stylesheet type="text/xsl" href="../muunnokset/diary_v1.0.xsl"?>

<paivakirja vuosi="2008">
<juttu otsikko="Sanahelinää - tuottavuus" pvm="16.11.2008" ankkuri="tuottavuus">
<teksti>Päättäjien käyttämässä kielessä on tapana naamioida ikävät asiat jonkin positiiviselta kuulostavan
		käsitteen taakse. Tänä päivänä vannotaan tuottavuuden ja tuottavuusohjelmien nimiin. Mitä niillä 
		oikeastaan tarkitetaan?</teksti>
<teksti>Tuottavuushan tarkoittaa yksikön tuottamaa tuotosta per käytetyt resurssit - usein siis per henkilö.
		Tuottavuuden lisääntyminen tarkoittaa, että tuotos per henkilö kasvaa. Samalla työpanoksella 
		saadaan enemmän aikaan. Yleensä tuottavuuden kasvu on seurausta toimintatapojen ja 
		tuotatovälinenden kehittymisestä. Traktorimies kyntää samassa ajassa kymmenkertaisen alan verrattuna
		hevosmieheen. Traktorimies on siis selvästi tuottavampi kuin hevosmies. Tuottavuusohjelmien siis pitäisi
		olla ensisijaisesti uusien toimintatapojen, työvälineiden ja tekniikoiden hyödyntämistä.
		</teksti>
<teksti>	 Helsingin Sanomat kertoo, että opetusministeriön "tuottavuusohjelman" keskeinen tavoite on 
		leikata hallinnonalojen voimavaroja valtiovarainministriön määrittämän mallin mukaan. Käytännössä
		tämä tarkoittaa kymmeninen henkilötyövuosien vähentämistä. Pienemmällä porukalla hoidetaan siis
		entiset hommat. Voihan sitä ajatella, että tuottavuus näinkin kasvaa - ottamalla
		se ihmisten selkänahasta sen sijaan että kehitettäisiin työn tekemistä helpottavia innovaatioita. 
		Käytännössä vain taitaa tapahtua niin, että tuotoksen määrä vähenee ja ainakin sen laatu ratkaisevasti
		heikkenee.</teksti>
<teksti>	Ehkä nämä hämärät termit eivät ihan aina ole tarkoitettu kansalaisten sumuttamiseksi. Olen havainnut
		sellaistakin, että päättäjät ihastuvat johonkin hienolta kuulostavaan termiin ja alkavat innolla
		puuhata aktiviteetteja sen alla, mutta kukaan ei oikeastaan syvällisesti ymmärrä, mistä on kysymys
		ja mikä on oleellista. Mukana vaan pitää olla, koska kaikki muutkin tuntuvat olevan. Kopiointi ilman
		ymmärrystä ei useinkaan johda hyviin lopputuloksiin. Harvemmin ainakaan tuottavuuden lisääntymiseen.</teksti>
</juttu>
<juttu otsikko="Aarteita arjen keskellä" pvm="26.4.2008" ankkuri="kultahiput">
<teksti>Paulo Coelho kirjoitti päivästään, jolloin ei tapahtunut mitään merkittävää ja hän koki itsensä täysin turhaksi ja tarpeettomaksi. Hänellä oli lievä pakkomielle tehdä jotakin tärkeää ja tarpeellista, mutta sillä hetkellä ei ollut tarjolla mitään muuta kuin joutavia rutiineja. Lopulta hän pakotti itsensä vain istumaan ja olemaan ja huomasi sitä kautta saavuttaneensa kaikkein tärkeimmän - yhteyden itseensä.  </teksti>
<teksti>Suurin osa elämämme päivistä on tavallista rutiinia ja rutiinien toistamista. Suurin osa päivistämme on sellaisia, ettei oikeastaan tapahdu mitään. Tai tietysti tapahtuu, muttei tapahdu mitään erityistä, mitään mainittavaa. Mutta onko asia oikeasti niin, vai olemmeko vain kadottaneet herkkyytemme nähdä arjen pienet valonpilkahdukset ja kykymme nauttia niistä.</teksti>
<teksti>Ihmisten itselleen luoma jatkuva kiire on myrkkyä mielelle. Kiireinen ihminen ei elä tässä hetkessä. Hän elää seuraavassa hetkessä. Siksi kiireinen ihminen ei pysty poimimaan kultajyvää, joka on olemassa vain tässä ja nyt - ohikiitävän ja ikuisiksi ajoiksi katoavan silmänräpäyksen ajan. Kultahipun poimiminen edellyttäisi pysähtymistä ja läsnäoloa, mutta kiireisellä ihmisellä ei ole sellaiseen aikaa. Hän on jo jossain muualla.</teksti>
<teksti>Kiireinenkin ihminen kaipaa kultajyviä. Siispä hän luo niitä itseään varten jonnekin tulevaisuuteen. Kiireinen ihminen suunnittelee itselleen laatuaikaa. Laatuaika on sellaista aikaa, joka poikkeaa mahdollisimman paljon normaaliajasta eli todellisuudesta. Mutta onnistuuko laatuajan nauttiminen kiireiseltä ihmiseltä, koska laatuaikakin on olemassa vain juuri tässä hetkessä.  Lisäksi tällaiset laatuajan saarekkeet jäävät kovin yksinäisiksi arjen harmaaseen valtamereen. Varsin nopeasti ne himmenevät ja katoavat muistojen horisontin taakse. </teksti>
<teksti>Arki ei kuitenkaan ole vain harmaata. Arjessakin on omat huippuhetkensä. Niitä pitää vain oppia löytämään. Ehkä se vaatii ensin Paulo Coelhon mainitsemaa yhteyttä itseensä ja muutosta asennoitumisessa. Ryhdytään kokopäiväisiksi aarteenmetsästäjiksi. Poimitaan joka päivä muutama kultahippu rikastuttamaan mielemme aarrearkkua. Talletetaan sinne peipon liverrys työmatkalla ja lapsen teeskentelemätön hymyä ruuhkajunan ahtaudessa.  Mutta ajan inflaatio syö tätäkin aarretta ja siksi sitä pitää kartuttaa joka päivä. </teksti>
</juttu>
<juttu otsikko="Päästörajoituksia" pvm="28.1.2008" ankkuri="paastot">
<teksti>EU:n kommisio julkisti energiapaketin, jolla pyritään hillitsemään jäsenmaiden kasvihuonepäästöjä. Kansalaiset ovat pääosin tyytyväisiä esitykseen, koska uhkaava ilmakehän lämpeneminen ja sen mahdolliset seuraukset huolestuttavat. Poliitikot ovat myös tyytyväisiä, koska suhteellinen kilpailukyky ei heikkene, kun kaikkien on oltava mukana, ja kotimaassa voidaan tehdä poliittisesti epämiellyttäviä päätöksistä  vetäytymällä Brysselin selän taaksen. Ainoastaan teollisuus on kitkeränä, koska ympäristön pelastaminen saattaa synnyttää kustannuksia ja kasvukin voi hidastua. Mauri Pekkarinen totesikin vähän tuohtuneena, että ei kai kukaan tosissaan kuvittele, että energian kulutuksen pienentäminen ja fossiilisten polttoaineiden käytön vähentäminen olisi ilmaista ja vailla mitään sivuvaikutuksia talouteen.</teksti>
<teksti>Rahalla tai omistamisella ei ole moraalia. Ne ovat myös hyvin likinäköisiä ja huonomuistisia. Tavallinen mattimeikäläinenkin ymmärtää, että jatkuva taloudellinen kasvu, eli kulutuksen kasvu, ei voi jatkua loputtomiin. Mutta ympäristön ja raaka-aineiden rajallisuus eivät ole kuuluneet markkinatalouden käsitteisöön.</teksti>
<teksti> Sokeasta uskosta jatkuvaan kasvuun on syntynyt vuosikymmenten aikana useitakin kuplia, jotka ovat puhjenneet. Viimeiseen asti on elätelty uskoa tulevaisuuden auvoisuudesta, kunnes ykskaks aivan yllättäen kasvun rajat teulevat vastaan ja seuraa täydellinen romahdus. Mutta se unohtuu nopeasti, kun  pian romahduksen jälkeen alkaa taas mennä lujaa ja uusi kupla on kehittymässä. Niin ei toivoisi tapahtuvan elinympäristöllemme, sillä oikeassa maailmassa kuplan puhkeamisen jälkeen toipuminen voi olla todella hidasta ja tuskallista.</teksti>
<teksti>Insinöörit tietävät, että projektin hallinnassa ja toiminnan suunnittelussa tärkeimpiä tehtäviä ovat ne, jotka vaikuttavat pitkällä aikavälillä ja jotka luovat kestäviä rakenteita ja toimintamalleja. Aika ja resurssit pitäisi kohdistaa erityisesti niihin. Peter Drucker on  sanonut, että kiireelliset asiat ovat sellaisia, jotka vaikuttavat lyhyellä aikavälillä ja ilmenevät tehokkuutena, mutta tärkeät asiat ovat niitä, jotka vaikuttavat tulevaisuudessa ja ilmenevät pysyvinä vaikutuksina. Moderni markkitalous pyrkii maksimoimaan tehokkuuden ja asettaa horisonttinsa kvartaalin päähän. Poliitikot ajattelevat enemmän omaa suosiotaan seuraavissa vaaleissa kuin maailman pelastamista. Se mitä tästä lyhyen tähtäimen optimoinnista seuraa pitkällä aikavälillä on luultavasti enemmän ongelmia kuin kestävää kehitystä. Mitä tehokkaampaa toimintaa tänään, sitä suurempia ongelmia huomenna.</teksti>
<teksti>Hiljattain TV:stä tuli ohjelma öljyn historiasta. Siinä kerrottiin, kuinka länsimainen hyvinvointi on rakennettu sadassa vuodessa halvan öljyn varaan. Ja halvalla öljyllä sitä edelleenkin ylläpidetään. Tehokkuus on ollut huipussaan ja kulutus kasvanut jatkuvasti. Vielä joitakin aikoja sitten Yhdysvalloissa kuluttajille tarjolla olevista nesteistä bensiini oli kaikkein halvinta. Öljyn hiipumisesta on varoiteltu jo vuosikymmeniä sitten, mutta öljyn hintaa ei uskalleta nostaa, koska se hidastaisi talouden "kehitystä". Tuotannon huippu on saavutettu, mutta kulutus jatkaa kasvuaan. Olkoon syynä öljyn tuotannon hiipuminen tai ilmaston muutoksen hillitseminen, jonkinlainen muutos ja sopeutuminen meillä on edessämme. Parempi ennemin kuin myöhemmin.</teksti>
</juttu>
<juttu otsikko="Imperiumin vastaisku" pvm="17.1.2008" ankkuri=" vastaisku ">
        <teksti>Viime syksynä yläkertaan oli taas muuttanut nelijalkaisia naapureita. Tällä kertaa niistä ei ollut sen suurempaa haittaa, mutta öinen rapistelu ja hipsuttelu ei tuntunut mitenkään mukavalta. Niinpä viritimme pyydykset pihalle seinän vierustalle. Eipä aikaakaan, kun asiakkaita alkoi ilmaantua. Vanha, kuivunut Appenzeller-juusto tuntui maistuvan. Muutama kutsumaton vieras poistui näin päiviltä ja yläkertaan palasi hiljaisuus.</teksti>
        <teksti>Mutta eipä aikaakaan, kun sinne muutti jo uudet asukkaat. Tällä kertaa edellisiä äänekkäämpiä. Ne eivät kunnioittaneet alkuunkaan hyviä tapoja ja yleisiä järjestyssääntöjä, jotka kieltävät häiriön aiheuttamisen klo 22 jälkeen. Useamman kerran heräsimme aamuyöstä edestakaisin juoksemiseen ja välillä raastavaankin rapisteluun. Aloimme jo epäillä, pysyvätkö naapurit omalla puolellaan. Se olisi ollut ilmiselvää kotirauhan rikkomista. Ryhdyimme vastaiskuun reviirimme puolustamiseksi.</teksti>
        <teksti>Laitoin jälleen loukut vireeseen. Perinteisen läkkipeltisen nakin tilalle olin ostanut modernin vempeleen, jossa asiakkaasta pääsee hygienisesti eroon käsin koskematta ja virittäessä ei tarvitse pelätä jättävänsä omia sormia väliin. Sillä yritin napata kutsumattomat vieraat. Houkuttimena luotin vanhaan kunnon Appenzelleriin.</teksti>
        <teksti>Vaan uudet asukkaat olivatkin ovelia pirulaisia. Eivät menneet ansaan. Kokeilin saksanpähkinää, omenaa, kuivattuja viikunoita ja jopa suklaanmuruja, mutta turhaan. Kaiken huippu oli se, että suklaanmurut oli käyty salaa syömässä viimeistä murenaa myöten, mutta loukku ei ollut lauennut. Listimisen sijasta me siis lihotimme niitä pahuksen siimahäntiä. Ei ihme, että meteli yläkerrassa sen kuin yltyi.</teksti>
        <teksti>Lopulta menetin uskoni moderniin pyydykseen ja palasin vanhaan kunnon peltiheikkiin, jonka latasin reilulla palalla Polar-juustoa (sitä 5%:sta!). Ja johan napsahti. Ensin illalla ja sitten aamulla. Ahnaasti olivat iskeneet hampaansa herkkupalan kylkeen, mutta reaktionopeus ei ollut riittänyt. Häirikköpariskunta oli lopultakin häädetty ja kotirauha palautettu makuuhuoneeseemme. Ainakin toistaiseksi.</teksti>
</juttu>
<juttu otsikko="Paperi Hesari - vanhassako vara parempi?" pvm="15.1.2008" ankkuri="paperihesari">
        <teksti>Ehdimme olla kolme kuukautta Digi-Hesarin tilaajia, kun saimme Helsingin Sanomilta ensimmäisen tarjouskirjeen. "Nyt edullisesti kolmen kuukauden määräaikaistilaus ja tammi-helmi-maaliskuun lehdet kaupan päälle!". Vau, ei tällaisia tarjouksia vaan koskaan tullut silloin, kun olimme lehden kestotilaajia. Meitä ei muistettu muuten kuin laskulla kerran vuodessa.</teksti>
        <teksti>Digilehden maksettu tilausjakso oli juuri päättymässä, joten päätimme tarttua tilaisuuteen, jotta vertailu digilehden ja perinteisen lehden välillä tulisi oikein konkreettiseksi. Digilehdestä oli jo jonkinlaista kokemusta ja sen tilaajaksi voi ryhtyä koska tahansa helposti ja nopeasti. </teksti>
        <teksti>Nyt Hesarin "jätepaperiversio" on kolahtanut postilaatikkoon viikon ajan. Mitä olen havainnut? Aamulla se pitää muistaa ottaa postilaatikosta, jotta päivän muu posti mahtuisi sinne. Yllättävän nopeasti olimme oppineet siihen, ettei aamuisin tarvitse kurkistaa postilaatikkoon.  Olen myös lukenut lehteä yhtä huonosti kuin digikautta edeltäneellä paperiaikakaudella. Helsingin Sanomat on todella kömpelön kokoinen lehti käsitellä, ellei ole riittävän isoa, paljasta pöytäpintaa, jolle sen levittää. Sellaista meiltä ei tahdo löytyä. Niinpä sitä joutuu pitelemään käsissään sohvan nurkassa ja se käy työstä. Kädet väsyvät, kun lehteä joutuu kääntelemään ja ruttaamaan ja väkisinkin se jossakin vaiheessa leviää lattialle. </teksti>
        <teksti>Yksi ärsyttävä piirre on, että lehteä ei ole taivuteltu yhtenäiseksi kokonaisuudeksi, vaan muutamat osat on taivutettu erikseen pääosan sisälle. Ennen lukemista nämä pitää ensin askarrella samaan asentoon muun lehden kanssa. Samalla välistä putoaa koko joukko joutavia mainoksia.</teksti>
        <teksti>Paperilehden lukemiselle pitää varata paitsi paikka niin myös aikaa. Lehden lukeminen on nimittäin hankala keskeyttää. Pumaska pitää koota kasaan ja sille pitäisi löytyä tilapäinen paikka, johon sen voi laskea. Kun sitten olisi valmis jatkamaan, niin luultavasti lehteä ei löydä enää sieltä, mihin sen jätti. Tai vielä luultavammin sitä ei sen koomin enää tule avanneeksikaan. Loppujen lopuksi viikon lehdet ajelehtivat siellä täällä pöydillä ja tuoleilla ympäri asuntoa, kunnes Mirja huolehtii ne jätepaperipussiin.</teksti>
        <teksti>Tämä alkaa kuulostaa siltä, että olen päässyt digilehden makuun ja se vie minun arvioissani selvän voiton perinteisestä painotuotteesta. Näin onkin, mutta muu perhe saattaa olla asiasta toista mieltä. Katsotaan, mitä teemme määräaikaistilauksen päätyttyä.</teksti>
</juttu>
</paivakirja>