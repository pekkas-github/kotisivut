<?xml version="1.0" encoding="ISO-8859-1"?>
<?xml-stylesheet type="text/xsl" href="../muunnokset/diary_v1.0.xsl"?>

<paivakirja vuosi="2007">
<juttu otsikko="Paperi-Hesarista digiaikaan" pvm="11.10.2007" ankkuri="digilehti">
<teksti>Helsingin Sanomien kolahtaminen aamuisin postilaatikkoon on kuulunut jokapäiväiseen arkeemme jo vuosikymmenien ajan. Jotenkin on ollut vaikea kuvitellakaan elämää ilman Hesaria. Näin siitäkin huolimatta, että useimmat lehden numerot on tullut selailtua vain  hyvin pintapuolisesti ja varsin monesti lehti on kannettu painokoneelta postilaatikon kautta suoraan paperinkeräykseen. Parin viikon lomakaan ilman Hesaria ei ole aiheuttanut vieroitusoireita. Mirja onkin usein yrittänyt kyseenalaistaa Hesari kestotilauksen mielekkyyden, mutta luopuminen on tuntunut jotenkin mahdottomalta.</teksti>
<teksti>Tällä viikolla Hesari tarjosi painatusongelmista johtuen kahtena päivänä lehden näköispainoksen netissä kaikkien luettavaksi. Kokeilin lehden lukemista tietokoneen näytöltä ja eihän se hullummalta tuntunut - ainakaan Macin kohtalaisen isolta ja tarkalta ruudulta. Aukeaman kokoisesta näkymästä ei tosin nähnyt kuin isoimmat otsikot, mutta halutun kohdan zoomaus luettavaan kokoon ja taas paluu koko aukeaman näkymään tapahtui tosi näppärästi. Lisäksi tarjolla oli nopeaa siirtymistä ja hakuja tukevia toimintoja. Ei lainkaan hullumpi kokemus.</teksti>
<teksti>Niinpä sitten ehdottelin MIrjalle, josko irtisanottaisiin paperi-Hesarin tilaus ja ruvettaisiinkin tilaamaan Digi-Hesaria. Jätepaperin kertyminen vähenisi huomattavasti ja olisihan se hinnaltaankin puolta halvempi. Toisaalta mietimme, että kannattaako netti-Hesarista maksaa toistasataa euroa vuodessa, jos sen lukeminen unohtuu ja jää kokonaan. Aika mielenkiintoinen ajatus sikäli, että nyt maksamme tuplahinnan ja lukeminen on lähinnä satunnaista. Mutta tuleehan se lehti kuitenkin konkreettisesti kotiin ja niin edelleen...</teksti>
<teksti>Pari päivää tämän keskustelun jälkeen Mirja yllätti minut ja ilmotti, että nyt se netti-Hesari on sitten tilattu kuukaudeksi! Vau! Ei muuta kuin käyttäjätunnus ja kirjautumisohjeet sähköpostilaatikosta ja Hesaria lukemaan. Ensimmäisten päivien kokemus on, että olen lukenut Hesarin tarkemmiin kuin ehkä vuosikausiin. Nähtäväksi jää, onko se vain uutuuden viehätystä. On kuitenkin näppärää, kun lehden voi lukea missä tahansa, mistä nettiin pääsee, eikä isoa lehteä tarvitse levitellä minnekään, viikon vanhat lehdet on näppärästi luettavissa, NYT-liite ja Kuukausiliite löytyvät myös, eikä synny jätepaperia. Kätevää on myös se, että digilehteä voi tilailla vaikka kuukauden jakson kerrallaan (tai vaikka yksittäisinä numeroina). Ainakin tässä vaiheessa näyttää lupaavalta.</teksti>
<teksti>Samin suunnalta tuli tosin pieniä soraääniä, sillä NYT-liite on ollut hänelle tärkeä lehti. Sitä on plärätty ja siihen on tehty merkintöjä. Nyt Sami on selaillut liitettä netistä. Katsotaan, miten asiat tämän suhteen edistyvät.</teksti>
</juttu>


<juttu otsikko="English in podcasts" pvm="10.7.2007" ankkuri="podcast">
<teksti>Macin myötä olen tutustunut sellaiseen asiaan kuin "podcast". Kyse on nettiin talletetuista puheohjelmista, joita käyttäjät voivat ladata ja kuunnella milloin tahansa tietokoneellaan tai missä tahansa mp3-soittimellaan. Podcastiin liittyy myös ohjelmien tilaaminen, jolloin käyttäjän podcast-selain (esim. iTunes) hakee automaattisesti tilattujen podcast-kanavien uusimmat lähetykset. Podcastien luonteeseen kuuluu, että ne ovat aina maksuttomia.</teksti>
<teksti>Podcasteja tuottavat sekä tavalliset netin käyttäjät että myöskin monet radioyhtiöt. Esimerkiksi YLE:llä on varsin laaja podcast -tarjonta. Itse seurailen mm. sellaisia ohjelmia kuin "Aristoteleen kantapää" (Pasi Heikuran sanoilla leikittelyä), "YLEn teemailta" (mm. kaikki Luontoilta -lähetykset) ja "Radiaattori" (tiedeohjelma). Podcasteihin liittyy yleensä myös web-sivusto, jossa on laajemminkin aihepiiriin liittyvää tietoa sekä palautekanavia ja blogeja, joissa tuottajat ja kuuntelijat voivat keskustella keskenään.</teksti>
<teksti>Eräs hyödylliseksi havaitsemani aihealue on englanninkielen opiskelu. Vieraissa kielissä ei suurimpana ongelmana useinkaan ole kirjoitetun tekstin ymmärtäminen ja tuottaminen, vaan puhutun arkikielen ymmärtäminen ja tuottaminen. Paras tapa harjoittaa jälkimmäistä on kuunnella äidinkielenään kieltä puhuvien henkilöiden keskustelua. Tällaisia puhutun kielen (tässä englanninkielen) ymmärtämistä edistäviä podcasteja ja sivustoja löytyy useita. Niitä tuottavat mm. ulkomailla asuvat, kieltä muutenkin opettavat henkilöt. Ohjelmat ovat lyhyitä, selkeitä episodeja tai keskusteluja äidinkielenään englantia puhuvien henkilöiden kesken. Ohjelmissa keskustellaan ja selitetään myös episodissa käytettyjen sanojen ja sanontojen merkityksiä. Monesti keskustelut löytyvät myös nettisivuilta puhtaaksikirjoitettuina ja niihin on liitetty sanasto, jossa on selitetty keskeisimmät sanat ja käsitteet. Aivan loistavia juttuja ja kaiken lisäksi hauskoja.</teksti>
<teksti>Koska podcastit ovat käyttäjille maksuttomia, tekijät toivovat niille mahdollisimman paljon kuuntelijoita ja sivuilleen paljon kävijöitä. Näin he voivat esim. myydä mainoksia sivuilleen ja saada sitä tuloja ja tukea ohjelman tekemiselle. Sanan levittäminen tapahtuu "kertokaa kavereillenne" -periaatteella. Niinpä tässä muutama linkki erinomaisille sivustoille:</teksti>
<linkki osoite="http://www.china232.com" kohde="_blank">China232 (kanadalaisveljekset Shanghaissa)</linkki>
<linkki osoite="http://www.betteratenglish.com" kohde="_blank">Better at English (amerikkalainen Ruotsissa ja hänen brittiystävänsä)</linkki>
<linkki osoite="http://www.thebobandrobshow.com/" kohde="_blank">Bob and Rob Show (englannin opettajat Japanissa)</linkki>
</juttu>


<juttu otsikko="Piippausmaniaa keittiössä" pvm="9.7.2007" ankkuri="piip">
<teksti>Kotisivujen päivittäminen on vähän viivästynyt, pahoittelen sitä. (Teko)syynä on ollut touko-kesäkuun vaihteeseen osunut keittiöremontti. Ensin valmistelut, eli keittiön tyhjentäminen, ja sen jälkeen uuteen keittiöön tutustuminen ja tavaroiden sijoittaminen sinne vaativat sen verran energiaa, että muut asiat jäivät vähemmälle huomiolle. Ja kun asiat pitkittyvät, niin aloittamisen kynnys sen kuin nousee.</teksti>
<teksti>Tämän jutun aihe liittyy keittiöön. Uusimme keittiöremontin yhteydessä myös kaikki kodinkoneet: jääkaappi-pakastimen, astianpesukoneen, uunin, lieden, mikroaaltouunin jne. Ja sen todellakin "kuulee". Nimittäin näihin uudenaikaisiin laitteisiin on jostakin syystä varmuuden vuoksi lisätty kaikesta mahdollisesta ilmoittavia PIIPPAUKSIA! Jokainen näppäimen painallus piippaa. Jokainen toiminnon valinta tai toimeniteen päättyminen vahvistetaan vähintään yhdellä, yleensä useammalla, piippauksella. Kaikista vähänkin poikkevista tilanteista ilmoitetaan piippauksella.</teksti>
<teksti>Pakastimen käynnistäminen aloitti ensimmäisen piippauskonsertin. Kaapin sisälämpotila oli tietysti liian korkea, joten siitä piti hälyttää taukoamattomalla piipityksellä, joka varmasti olisi herättänyt syvimmästäkin unesta. Ei muuta kuin manuaalia etsimään, josko sieltä selviäisi, miten hermoja raastavan piipityksen saa loppumaan. Onneksi sieltä löytyi ratkaisu.</teksti>
<teksti>Induktioliesi, joka sinällään on aivan loistava keksintö, piippaa jokaisella näppäimen painalluksella. Ja niitähän kertyy kokkaushommissa. Lisäksi liesi piippaa aina, jos astia poistetaan keittotasolta. Niinpä lettujen paistamisesta ei selviä alle kolmenkymmenen piipauksen.</teksti>
<teksti>Astianpesukone ilmoittaa pesun päättymisestä viidellä piipauksella. Mikroaaltouunin jokainen nappi piippaa ja myös se ilmoittaa viidellä piipillä, että lämmitys on päättynyt. Uunin "munakello" piippailee tämän tästä, koska Sami ohjelmoi sillä erilaisia hälytyksiä itselleen.</teksti>
<teksti>En oikein ymmärrä tätä laitevalmistajien piipausmaniaa. Laitteissa on kuitenkin selvät näytöt, joista näkee, mitä on valinnut ja yleensä muutenkin huomaa, milloin ohjelma on suoritettu loppuun. Eihän näitä vehkeitä ole sokeille tarkoitettu. Huomattavasti vähempi piippausten määrä ja pienempi volyymi riittäisi aivan mainiosti. Mutta niin välttämättöminä piipityksiä tunnutaan pidettävän, että niitä ei saa halutessaan kytkettyä pois päältä tai edes vaimennettua. Täytyyköhän turvautua sivuleikkureihin?</teksti>
</juttu>


<juttu otsikko="Second Life - sekunttielämää?" pvm="16.4.2007" ankkuri="secondlife">
<teksti>Blogit, Wikipedia, YouTube, HabboHotel jne. Nämä ovat ilmentymiä internetin olemuksen muutoksesta. Perinteisestä "tiedon tuottajat - tiedon käyttäjät" -mallista ollaan siirtymässä siihen, että yhä suurempi osa internetin sisällöstä on käyttäjien itsensä tuottamaa. Puhutaan yhteisöllisestä netistä tai sosiaalisesta mediasta, nimityksiä on useita. Käyttäjille tarjotaan alustoja, joihin he tuottavat toisia käyttäjiä kiinnostavaa sisältöä. Syntyy erilaisia yhteisöjä, jotka luovat, päivittävät ja arvioivat (ranking) tietoa. Yhteisön tuottamaa tietoa aletaan pitää luotettavampana kuin perinteisten virallisten tahojen tarjomaa tietoa.</teksti>
<teksti> Myös yritysten on opittava toimimaan netissä uudella tavalla. Varsinainen tuote tarjotaan ilmaiseksi ja rahat pitää ansaita jotain kiertotietä esimerkiksi mainoksia myymällä. Marginaalisilla nimikkeillä voidaan tehdä kannattavaa liiketoimintaa, mikä ei olisi mahdollista fyysisissä myymälöissä. Lehdet voivat luopua uutiskuvaajista ja ostaa ihmisten tarjolle tuomista kännykkäkameroilla otetuista kuvista parhaat. Yritysten pitää ostaa "maata" virtuaalimaailmoista, ollakseen esillä siellä, missä potentiaaliset asiakkaat liikkuvat.</teksti>
<teksti>Sosiaalinen internet tarjoaa huikeita ja mielenkiintoisia mahdollisuuksia, mutta siinä voi piillä myös sosiaalisia ongelmia. Netti on kompleksinen systeemi, kuten oikeakin maailma, ja se kehittyy omien lainalaisuuksiensa mukaisesti ilman kenenkään hallinnassa olevaa ohjausta. Internet vain muuttuu suunnattoman paljon nopeammin kuin todellinen ympäristömme, nopeammin kuin ihmisen mieli pystyy omaksumaan. Palvelut, tekniikat ja ilmiöt nousevat ja katovat kiihtyvällä tahdilla. Syklit lyhenevät, mikään ei ole pysyvää. Puhutaan ns. jatkuvasta beta-vaiheesta, joka tarkoittaa, että mikään palvelu ei valmistu koskaan, vaan ne ovat jatkuvassa "kehitysvaiheessa". Uuteen kyllästytään nopeasti, kun tarjolle tulee jotain vielä uudempaa. Käyttäjien kärsivällisyys ja pitkäjänteisyys mitataan sekunneissa. Ja sama levottomuus tarttuu myös "oikeaan" elämään.</teksti>
<teksti>Eräs internetin virtuaalimaailmoista on nimeltään Second Life. Käännettynä se voisi olla "Toinen elämä". Joillekin internetin virtuaalimaailma voi muuuttua todelliseksi elämäksi. Mielelläni vääntäisinkin tuon nimen muotoon Secondary Life - toisioelämä tai toissijainen elämä - muistuttamaan meitä siitä, että ensisijainen elämä eletään kuitenkin internetin ulkopuolella. Sanakirjan mukaan muita hyviä käännöksiä Second Lifelle voisivat olla "sekundaelämä" tai "sekunttielämä". Sekunnin pätkiin pilkottu elämä, jota mm. musiikkivideoilla tarjotaan, on kyllä täyttä sekundaa.</teksti>
<teksti> Väitänpä, että syklisyyden luonnonlaki tässäkin huolehtii siitä, että tulee aika, jolloin kiireettömyys, yksinkertaisuus ja hiljaisuus nousevat arvoon arvaamattomaan.</teksti>
</juttu>


<juttu otsikko="Aallon harjalla" pvm="27.3.2007" ankkuri="syklit">
<teksti>Pyörimisliike on maailmankaikkeuden perusliike. Kaikki pyörii atomien osista aina galakseihin asti. Pyörimisliikkeessä palataan lopulta aina takaisin lähtöpisteeseen ja kierros alkaa alusta. Tästä seuraa maailmakaikkeuden tapahtumien syklisyys. Koko maailma sykkii lyhyemmissä ja pitemmissä jaksoissa.</teksti>
<teksti>Syklisyyden voimme havaita jokapäiväisessä elämässämme. Vuorokauden aikojen ja vuodeaikojen vaihtelut ovat meille tuttuja. Itse elämäänkin liittyy jaksottaisuus: synnytään, lisäännytään, kuollaan. Syklejä on lukemattomia ja eri pituisia. Toiset ihmisen havaittavissa ja ymmärrettävissä, toiset taas niin pitkiä, ettei koko ihmiskunta ole ollut olemassa kuin murto-osan yhden jakson pituudesta.</teksti>
<teksti>Kaikessa olevaisessa asustaa myös pyrkimys tasapainoon - energiaminimiin. Maailma on erittäin monimutkainen systeemi, jonka osaset ovat jatkuvassa vuorovaikutuksessa keskenään ja  sykkivät erilaisilla rytmeillä. Siksi tasapaino ei ole staattinen tila, vaan dynaaminen, jatkuvasti tasapainoon hakeutuva tila. Maailma on kuin ristiaallokossa vellovan meren pinta - keskimäärin tasainen, mutta kuitenkin joka kohdastaan jatkuvasti muuttuva.</teksti>
<teksti>Tietty paikka maailmassa on kuin tuossa ristiaallokossa kelluva korkki. Välillä se nousee ja välillä se laskee. Korkin tilan määrää juuri sen kohdalla vaikuttavien aaltojen yhteenlskettu korkeus kyseisellä hetkellä. Koska vaikuttavien aaltojen voimakkuudet ja jaksot ovat erilaiset, saattaa korkin tila näyttää välillä hyvin vakaalta ja välillä suorastaan kaoottiselta. Välillä vaihtelut saattavat olla pieniä ja välillä aivan yllättäen hyvinkin dramaattisia.</teksti>
<teksti>Elollista luontoa pyörittää itsekkyyden voima. Jokainen eliö pyrkii lisääntymään ja leviämän niin paljon kuin kykenee. Tavoitteena, jos sellaisesta voi puhua, on rajaton kasvu. Seinä tulee kuitenkin vastaan. Ravinto ja elintila hupenevat. Saalistajat lisääntyvät. Stressi ja pahoinvointi kasvavat. Seurauksena on lopulta suuurempi tai pienempi romahdus. Syntyy uusi tasapainotila. Aallon harjalta vajotaan aallon pohjaan ja sykli alkaa taas alusta.</teksti>
<teksti>Eräällä maailmankaikkeuden värähtelyjen aallonharjalla, kukkona tunkiolla, elää ihminen. Hänen aaltonsa kasvaa ja kasvaa ja kasvaa...Hän uskoo keksineensä ikiliikkujan. Ensimmäisenä maailmankaikkeudessa.</teksti>
</juttu>


<juttu otsikko="Selityksen makua" pvm="17.3.2007" ankkuri="selitys">
<teksti>Kauppaan mennessämme radiosta tuli perjantai-illan toivekonsertti. Juontaja kysäisi eräältä koiranomistajarouvalta, että mitenkäs se on noiden oman koiran kakkojen poiskeräämisen kanssa. Rouva sanoi, että eipä hän niitä juuri keräile, koska hänellä on sellainen periaate, että niin kauan kun toiset heittelevät pulloja ja muuta roskaa luontoon, ei hänenkään tarvitse korjata luonnossa nopeasti hajoavia koiranjätöksiä. Juontajat olivat samaa mieltä, että sepä onkin hyvin perusteltu periaate.</teksti>
<teksti>Oli pakko oikein ääneen todeta, että "Voi herranjee! Tuossa periaatteessa nyt ei ollut mitään hyvää!". Ajatus, että 'kun kaikki muutkin rikkovat sääntöjä ja hyviä tapoja, niin kyllä minäkin sitten voin', on valitettavan yleinen, mutta ehdottoman tuomittava. Se johtaa noidankehään, joka jatkuvasti huonontaa asiain tilaa.  Tuo puheena ollut ympäristön roskaaminen on juuri hyvä esimerkki siitä. Konkreettisesti ilmiön huomaa jalankulkijavaloissa: ensin on yksi päin punaisia kävelijä ja heti perään toinen ja kolmas jne.. Seura tekee kaltaisekseen ja joukossa tyhmyys tiivistyy.</teksti>
<teksti>Väite, että "kaikki muutkin tekevät" on jo sinällään virheellinen. Todellako kaikki? Jos asioita tarkastelee objektiivisesti, voi useinmiten huomata, että enemmistö toimiikin sääntöjen mukaan ja vain pieni, mutta näkyvä, joukko toimii sääntöjen vastaisesti. Tuo radio-ohjelman rouva ei toiminutkaan ylevän periaatteen mukaisesti, vaan alensi itsensä halveksittavien roskaajien vähemmistöön. Ja on hyvä huomata, että näkökulmaa vaihtamalla koko asetelma olisi muuttunut: "Koska useimmat ihmiset huolehtivat ympäristön siisteydestä, niin miksen minäkin".</teksti>
<teksti>Varsinainen pointti kuitenkin on, että tässä ei ollutkaan kysymys periaatteesta, vaan laiskuuden ja välinpitämättömyyden verhoamisesta periaatteen taakse. Uskon, että tämäkin rouva tiesi toimivansa väärin, mutta peitti laiskuutensa hyväksyttävältä kuulostavan selityksen alle. Hän ehkä yritti selittää itselleen, että jos toiset tekevät isompia rikoksia, niin ei kai pikkurikoksesta voida tuomita, vaikka tosiasiassa kyse oli siitä, että koirankakkojen siivoaminen ei vaan jaksanut kiinnostaa häntä.</teksti>
<teksti> Selitteleminen on sikäli tympeää, että se esitetään ulkopuolisille, mutta on tarkoitettu sisäisen äänen vaientamiseen. Sisimmässään selittäjä tietää olevansa väärässä, mutta ei halua myöntää sitä edes itselleen. Ulkopuolinen sen kuitenkin aistii ja siksi selitysten kuuntelu on tympeää. Mutta ehkä vielä pahempaa ihmisen itsensä kannalta on sisäinen selittäminen, koska se on itsensä pettämistä.</teksti>
<teksti>Lapsethan ovat luonnostaan kovia selittämään asioita omalta kannaltaan parhain päin. Olen Samin kanssa silloin tällöin tästä asiasta yrittänyt keskustellakin. Muistaisinpa vaan itse olla tarkkana ja suoraselkäinen, ettei tarvitse sortua selittelyihin.</teksti>
</juttu>


<juttu otsikko="Leirin vaihto - Ikkunat vaihtuivat Omppuun" pvm="12.3.2007" ankkuri="apple">
<teksti>Vaikka olenkin teknisen alan ihminen, niin en ole koskaan ollut tekniikkafriikki. Minulle hyvä tekniikka on näkymätöntä ja helppokäyttöistä tekniikkaa. Minulle tekniikka ei ole tarkoitus, vaan väline. Olen myös sitä mieltä, että parhaimmillaan tekniikka on arkisten asioiden apuna, ei kuviteltujen tarpeiden tyydyttäjänä.</teksti>
<teksti>Tietokoneiden ja muiden teknisten laitteiden, kuten älypuhelimien ja kodin viihde-elektroniikan saralla, on menty aivan vastakkaiseen suuntaan. Uusia ominaisuuksia ja vaihtoehtoja on tarjolla enemmän kuin kukaan voi ikinä kuvitella tarvitsevansa tai käyttävänsä. Jokaiselle jotakin ja vähän enemmänkin. Lukemattomien mahdollisuuksien edessä lähinnä ahdistuu ja kun osa niistä on aina bugisia tai toiminnaltaan kökköjä, niin menee hermo. Erilaisia parametreja voi säätää loputtomasti ja laitteita voi viritellä juuri itselleen mieleiseksi. Nörtti-hommaa sanon minä</teksti>
<teksti>Niinpä tympäännyttyäni Windowsin teknislähtöiseen (MS-DOSista periytyvään) otteeseen, ikuisiin päivityksiin ja virustarkistuksiin sekä mystisesti ilmestyviin toimintahäiriöihin, päätin pienen harkinnan jälkeen rohkeasti vaihtaa leiriä. Menin ja hankin itselleni Macin!</teksti>
<kuva osoite="imac.jpg" muoto="vaaka" kuvaus="Vau! "/>
<teksti>Parin viikon tutustumisen jälkeen olen pääosin tyytyväinen päätökseeni. Applen filosofiaan kuuluu tehdä käyttäjän näkökulmasta pelkistetyn oloisia, mutta teknisesti huippuluokkaa olevia laitteita ja ohjelmistoja. Näitä ei ole tehty viriteltäviksi vaan käytettäviksi. Koko laite on integroitu näytön taakse: prosessorit muisteineen, kovalevy, polttava DVD, kaikki tarvittavat liitännät, sekä kamera, kaiuttimet ja mikrofoni. Periaatteessa koneesta ei lähde kuin yksi johto - virtajohto. Minulla niitä on kaksi, ainakin siihen asti kun mahdollisesti hankin langattoman yhteyden ADSL-modeemiin. Näyttö on suuri ja tarkka ja ikkunoiden käsittely on niin mahtavaa, että Windows ei todellakaan ole nimensä veroinen.</teksti>
<teksti>Vanhan koneeni kaikkine erillisine purkkeineen ja johtoviidakkoineen annoin Samin käyttöön. Sami on innokkaasti pelannut nettipelejä ja käyttänyt Googlen sähköposti-, chat- ja kalenteripalveluita. Saunassa meillä oli Samin kanssa juttua nörteistä. Keksimme siinä pari vitsiäkin aiheesta:</teksti>
<teksti>"Nörtti istuu hämärässä huoneessa nenä kiinni tietokoneen ruudussa, kun tyttöystävä tulee sisään.
'Onpa täällä tunkkainen ilma. Etkö voisi avata ikkunaa?' - hän kysyy. 'Mitä? Johan mulla on kymmenen ikkunaa auki!' - tokaisee nörtti."
</teksti>
</juttu>


<juttu otsikko="Laatuaikaa" pvm="25.2.2007" ankkuri="laatuaika">
<teksti>Helsingin kouluissa on vietetty talvilomaviikkoa. Emme lähteneet matkoille viettämän "koko perheen laatuaikaa", kuten useimmat varmaan tekivät, koska emme ajoissa olleet aktiivisesti matkaa hankkimassa.
En ole siitä kuitenkaan pahoillani, päinvastoin.</teksti>
<teksti>
Yritimme ennen loman alkua suunnitella, mitä kaikkea mukavaa voisimme tehdä kotosalla. Ainoa hiukan erikoisempi tapahtuma, joka toteutui, oli käynti Linnanmäen Sea Life -merimaailmassa. Muuten olimmekin sitten paljon kotona, kävimme ulkoilemassa kävellen, hiihtäen ja luistellen. Erikoisten kalojen lisäksi mitään muita huippuelämyksiä emme siis kokeneet. 
</teksti>
<teksti>
Siitä huolimatta, tai ehkä juuri siitä syystä, ainakin minusta tuntui, että onnistuimme viettämään Samin kanssa todellista laatuaikaa. Olimme paljon yhdessä ja teimme yhdessä sinällään arkisia asioita ilman minkäänlaista kiirettä. Teimme ristisanatehtäviä, lueskelimme, opettelimme sähköpostin lähettämistä ja juttelimme kaikenlaisista asioista. 
Sitä samaa teemme tietysti arkenakin, mutta näin lomalla siihen saattoi käyttää enemmän aikaa, kiireettömästi.
</teksti>
<teksti>
Luulen, että Samikin nautti lomasta. Kovin monta kertaa en kuullut "Mull' ei oo mitään tekemistä." En tiedä, onko luonnekysymys vai vanhemmista johtuvaa, että Sami on aika vähään tyytyväinen. Sami ei ole hinkunut suurta määrää hienoja leluja ja leikitkin perustuvat enemmän lennokkaaseen mielikuvitukseen kuin loistokkaisiin välineisiin. Sami on saanut lahjaksi ihan hienojakin vekottimia, mutta yleensä ne ovat saaneet olla aika rauhassa. Ehkä hän on tullut isäänsä. Minustakin yksinkertainen on kaunista, toimivaa ja kestävää. Niin se on myös laatuajan kanssa. Aikaa ja läheisyyttä ja läsnäoloa.
</teksti>
</juttu>


<juttu otsikko="Minun sanani" pvm="18.2.2007" ankkuri="sanani">
<teksti>Yleisradion Aamu-TV -lähetyksessä pyörii sarja nimeltä "Sanakirja". Joka aamu joku viestinnän tai kirjoittamisen kanssa tekemisissä oleva julkisuuden henkilö esittelee sanan, joka on hänelle itselleen tärkeä tai merkityksellinen. Jos kaikista maailman sanoista pitäisi valita yksi, niin minkä minä valitsisin?
</teksti>
<teksti>Olen aina vierastanut asioiden paremmuusjärjestykseen laittamista. Ehdottomuus ei kuulu minun luonteenpiirteisiini. Asiat näyttävät erilaisilta eri näkökulmista. Vaikka tällainen lempisanan valitseminen onkin vain leikkiä, eikä valintansa kanssa ole lopunikäänsä naimisissa, niin siitä huolimatta päädyin kolmeen sanaan. Ne ovat sanoja, jotka ovat itselleni ajankohtaisia, mutta samalla myös ajattomia ja edustavat minusta jotakin pysyvää viisautta.
</teksti>
<teksti> ** Ajatella **</teksti>
<teksti>Ajatus on kaiken inhmillisen toiminnan perusta. Ajattelun syvyys erottaa ihmisen selvimmin kaikista muista eläimistä. Ajattelu on ollut ihmissuvun menestyksen tae, mutta myös itsekkäiden tarkoitusperien pelottava toteuttaja. 
</teksti>
<teksti>"Ajatella" on, paitsi ajattelua ilmaiseva verbi, niin myös huudahdus. "Ajatella!". Siihen sisältyy kiinnostuksen ja oivalluksen tunnetta, mielen avoimuutta ja kykyä ihmetellä pieniäkin asioita. Ajattelen, siis olen.
</teksti>
<teksti>** Sana **</teksti>
<teksti>Sana liittyy erottamattomasti ajatukseen. Sanat ovat ajattelun välineitä. Abstrakteja käsitteitä ei voi ajatella ilman niitä kuvaavia sanoja. Sanat ovat myös ajatusten julkituonnin välineitä. Ajatuksia välitetään puhuttuina tai kirjoitettuina sanoina. Sanojen avulla vaikutetaan. Sanassa on voimaa. Maailman luominenkin aloitettiin muutamilla hyvin valikoiduilla sanoilla: "Tulkoon valkeus".
</teksti>
<teksti>** Kiireettömyys **</teksti>
<teksti>Kiireettömyys täydentää pyhän kolminaisuuden. Luovat ajatukset elävät kiireettömyydessä. On jotenkin ristiriitaista, että samalla kun yhteiskunnassa puhutaan luovuuden ja innovatiivisuuden puolesta, niin kiireen määrä vain lisääntyy. Epäilen, että suurin osa kiireestä on sellaista, johon ihmiset pystyisivät itse vaikuttamaan, jos vain kiireeltään ehtisivät sitä ajatella. Luovat ajatukset elävät kiireettömyydessä ja kiireettömyyttä synnytetään luovilla ajatuksilla.
</teksti>
</juttu>


<juttu otsikko="Tärkeimmät kirjani" pvm="11.2.2007" ankkuri="kirjani">
<teksti>Lehdissä ja televisiossa näkee toisinaan haastateltavan "suuria lukijoita", jotka kertovat itselleen tärkeistä kirjoista. Tällaiset ihmiset tuntuvat aina jotenkin keskimääräistä fiksummilta ja paremmilta ihmisiltä varmoine mielipiteineen ja analyyseineen. Ehkä tunnen vain pientä kateutta siitä, että en itse ole hoksannut lukea noita kaikkia hienoja kirjoja, joista nämä julkkislukijat kertovat.
</teksti>
<teksti>Jos minulta kysyttäisiin, mitkä kirjat ovat minuun vaikuttaneet voimakkaimmin, niin mitä vastaisin? Tietysti viimeisimmät luetut kirjat ja niiden tunne- ja mielikuvat ovat parhaiten mielessä, mutta se ei vielä tee niistä "suuria kirjoja". Yhtenä kritteerinä voisi pitäisi sitä, että olen lukenut, tai uskon lukevani, kirjan uudestaa. Tällä perusteella syntyisi seuraava lista.
</teksti>
<teksti>** Aleksis Kivi: Seitsemän veljestä **</teksti>
<teksti>Seitsemän veljestä meidän piti lukea koulussa. Romaanin "pakkolukeminen" ei todellakan ole paras mahdollinen lähtökohta suurelle lukuelämykselle. Mutta tarina tempaisi kerta kaikkiaan mukaansa. Huima kasvukertomus laiskanpulskeista vetelyksistä metsäsissien kautta kunniallisiksi kansalaisiksi. Muistan vielä kuinka oikein odotin kirjaa koskenutta koetta päästäkseni kertomaan käsityksiäni veljeksien vaiheista.
</teksti>
<teksti>** J.R.R. Tolkien: Taru sormusten herrasta **</teksti>
<teksti>En muista kuinka tai mistä ensimmäisen kerran kuulin Sormusten herrasta, enkä myöskään muista, mistä kirjan hankin. Aluksi olin vähän epäileväinen tajuttuani kirjan sivumäärän, mutta se vaikutti heti mielenkiintoiselta, koska liitteenä oli kartta, joka kuvasi Keski-maata ja Mordoria ja muita tarumaiselta kuulostavia paikkoja. Asuin silloin poikamiehenä Pajamäessä ja muistan, kuinka tämäkin tarina imi mukanaan niin, että tuskin olin töistä kotiutunut, kun piti päästä jatkamaan lukemista. Tolkien on rakentanut kokonaisen mielikuvistusmaailman, kansat, kielet ja historian sekä kertonut tarinan, jossa on hyvän ja pahan taistelua, ystävyyttä ja petturuutta, rohkeutta ja pelkuruutta, rakkautta, huumoria, taikuuttaa ja vaikka mitä. Kävin myös katsomassa Ryhmäteatterin esityksen Suomenlinnassa, joka kesti kuusi tuntia, eikä missään vaiheessa tullut aika pitkäksi.
</teksti>
<teksti>** John Irving: Oman elämänsä sankari **</teksti>
<teksti>Olin aikaisemmin lukenut Irvingin 'Vesimiehen' ja pidin hänen huumoristaan. Siksi lainasin tämä kirjan, mutta se olikin tyyliltään erilainen. Sekin oli taas kerran aikamoinen tiiliskivi, mutta John Irving on sanonut, että jos aikoo kirjoittaa tarinan, niin sitä ei voi kirjoittaa lyhyesti. Kyse oli orpokotiin synnytetyn pojan kehitystarinasta. Orpopoika, jolle ei löytynyt kasvattivanhempia ja kotia, kasvoi orpokodin johtajan ohjauksessa lopulta taitavaksi gynekologiksi. Tarinassa ehkä kiehtoi sen monivaiheisuus ja parinkymmenen vuoden pituisen aikajakson kuvaus.
</teksti>
<teksti>** Volter Kilpi: Alastalon salissa **</teksti>
<teksti>Tähän teokseen tutustuin, koska sitä on sanottu Suomen itsenäisyyden ajan parhaaksi romaaniksi ja kirjaksi, jonka kaikki tietävät, mutta tuskin kukaan on lukenut. Paksuudessaan se löi kirkkaasti laudalta kaikki edelliset. Kilven teoksessa ehdotomasti upeinta oli kieli. Kaikesta monipolvisuudesta ja sanojen pyörityksestä ja virkkeiden tolkuttomasta pituudesta huolimatta se oli niinkuin musiikkia. Kaikkea ei suinkaan tarvinnut ymmärtää sanasta sanaan, vaan teksti ja sen sisältö sai soljua kuin tiedostamatta tajuntaan. Sanojen virtaus itsessään oli nautittavaa. Kaiken kruunasi salissa istuneiden isäntien mielenkiintoiset ja hauskat persoonat, jotka tarinan kuluessa tulivat hyvinkin tutuiksi.
</teksti>
<teksti>
Tässä lyhykäisyydessään 'Minun Kirjani', ainakin tähänastisen lukuharrastukseni jälkeen. Paljon on tietysti muitakin hyviä kirjoja tullut luetuksi, mutta nämä ovat tehneet jollakin erityisellä tavalla mieleen painuneen vaikutuksen.
</teksti>

</juttu>


<juttu otsikko="Huolimatonta kuuntelua" pvm="12.1.2007" ankkuri="kuule">
<teksti>Aina ei oikein jaksa keskittyä kuuntelemaan lapsen juttuja. Toisinaan mielessä pyörivät omat aatokset ja toisinaan lapsen pulputus on niin taukoamatonta, että on pakko välillä saada tilaa omillekin ajatuksille. Tällaisessa tilanteessa tulee vastailtua epämääräisesti tietämättä yhtään, missä mennään, tai heiteltyä tyhjiä kysymyksiä muka ylläpitääkseen keskustelua. Myönnettäköön, että tällaista tapahtuu muidenkin kuin vain lasten kanssa. Ja joskus siitä jää myös kiinni. Olimme Samin kanssa ruokakaupassa ja hedelmiä valikoidessani käytiin seuraava keskustelu:
</teksti>
<lista>
<li>S: - Alex oli Afrikassa.</li>
<li>P: - Ai missä Afrikassa?</li>
<li>S: - Epkyptissä.</li>
<li>P: - Jouluna vai?</li>
<li>S: - Ei ku nyt tällä viikolla. Se oli pois koulusta.</li>
<li>P: - Olikse lomalla?</li>
<li>S: - No mitäs sitten. Luuliksä, että se asuu siellä!</li>
</lista>
<teksti>Tässä vaiheessa jotenkin havahduin ja totesin hymyillen, että niinpä niin, olipa tosiaa tyhmä kysymys. Ei ollut ajatus tässä keskustelussa oikein mukana ja Samikin sen huomasi ja siitä vähän pilkallisesti huomautti. Tästä voisi taas jotakin oppia.
</teksti>
<teksti>Muistan lukeneeni sellaisen viisauden, että keskustelussa tärkeintä ei ole puhuminen, vaan kuuntelu. Palavereissa ei ole ongelmana se, että vain yksi kerrallaan voi puhua, vaan se, että yhdeksän ei kuuntele. Monasti itsekin huomaan, että kuuntelemisen sijasta mietin, mitä minä haluaisin seuraavaksi sanoa.
</teksti>
<teksti>Toisen ihmisen aito kuuntelu vaatinee sitä mystistä "läsnäolon kykyä", josta kaikki paremman elämän julistajat aina puhuvat. Olen usein miettinyt, että mitä se oikeastaan tarkoittaa. Kai se on jotakin sellaista, että pyrkii olemaan kaikki aistit auki ja pitämään vastaanottimet päällä. Silloin saattaa jotain kuullakin. Tämä taito meiltä useimmilta kiireisiltä ja stressaantuneilta nykyihmisiltä on kuulemma päässyt hukkumaan. Tai emme ole sitä koskaan edes oppineet. Asian tiedostaminen ja ajatuksen voima saattaisivat tässäkin auttaa.
</teksti>
</juttu>


<juttu otsikko="Mitä välii" pvm="11.1.2007" ankkuri="slogan">
<teksti>Lapset oppivat toisiltaan koulussa kummallisia sanontoja. Aikuisesta ne usein kuulostavat omituisilta. Varsinkin, kun niiden merktiys lapsille saattaa olla jotain aivan muuta, kuin miltä ne kuulostavat. Ne leviävät suusta-korvaan menetelmällä ja niitä aletaan käyttää jokaisessa sopivassa tai sopimattomassa välissä. Takavuosien suosikki taisi olla "Ootsä mun kaa" tai miten se mahtaneekaan nykyään vääntyä. Sami on nyt  omaksunut yleiskommentin "Mitä välii!". Aina kun ei huvita tehdä jotakin juttua tai pitää vähän kapinoida vanhempien pyyntöjä tai käskyjä vastaan, niin se on "Mitä välii".
</teksti>
<teksti>Joissakin tilanteissa tuo "Mitä välii" kuulostaa aika pahalta kommentilta. Silloin sitä yrittää selittää, että kyllä asioilla on väliä ja joillain aika paljonkin. Että välinpitämättömyys on ikävä asia ja huono luonteenpiirre. No luultavasti kyse on vain tuollaisesta kavereilta opitusta fraasista ja toisaalta antaahan se hyvän tilaisuuden ainakin yrittää keskustella, miksi siisteydestä, tavaroista, ihmisistä ja ympäristöstä välittäminen on tärkeää.
</teksti>
<teksti>Jotenkin, kun katselee nykynuorien käyttäytymistä, tulee tunne, että tuollainen "Mitä välii" -asenne on vallalla. Teini-ikäisten osalta se ehkä kuuluu kasvamiseen ja itsenäistymiseen, mutta kun tarkkailee parikymppisiä nuoria aikuisia, niin usein tuntuu, että millään muulla kuin omalla itsellä ei ole mitään väliä. "Kaikki mulle heti", ja se mikä koskee toisia niin "Mitä välii". Sen jotenkin aistii pienissä asioissa. Oheinen kuva on erään nuoren aikuisen miehen varusteista sulkapallohallilla. Ne olivat levällään hujan hajan ympäri pukuhuoneen lattiaa, samalla kun herrat olivat saunomassa. Se ei kuitenkaan millään tavalla tuntunut häiritsevän niiden omistajaa, eikä tällä ollut mitään kiirettä niitä korjata kassiinsakaan.
</teksti>
<kuva osoite="rojut.jpg" kuvaus="Rojut levällään, mitä välii!" />
<teksti>Vaikka sitä itsekin on joskus vähän saamaton, eikä aina ehkä huomaa ottaa toisia huomioon, niin yritämme kuitenkin lapsestamme kasvattaa ihmisen, jolle muukin kuin oma hyöty ja nautinto merkitsee jotakin.
</teksti>
</juttu>


<juttu otsikko="Ajattelun voima" pvm="3.1.2007" ankkuri="ajattelu">
<teksti>On olemassa vain yksi inhimillistä maailmaa muuttava perusvoima. Se on ajatuksen voima. Mitään toimintaa ei tapahdu ennen ajatusta. Tapahtumien kulkuun ei perimmältään vaikuta se, mitä ihmiset tekevät, vaan se, mitä ihmiset ajattelevat. Ajattelu määrää tekemisen suunnan. Se, mitä ajattelemme, pyrkii myös tapahtumaan. 	Siksi myöskään mitään pysyvää muuutosta ei voi tapahtua ennen sisäistettyä ajattelun muutosta - uutta	visiota.
</teksti>
<teksti>Toimintaamme ohjaavat ajatukset voivat olla tietoisia. Silloin niitä voidaan kutsua mielipiteiksi tai periaatteiksi tai vakaumukseksi. Tämä kuulostaa ylevältä ja haluamme uskoa, että useimmat päätöksemme ovat tietoisia ja perustuvat järjen ääneen. Suuri osa ajatuksistamme taitaa kuitenkin olla tiedostamattomia. Näitä ajatuksia voisi kutsua tunteiksi tai asenteiksi tai ennakkoluuloiksi. Eivät kuulosta lainkaan niin yleviltä päätöksenteon tukipylväiltä.
</teksti>
<teksti>Tiedostamattomat ajatuksemme vaikuttavat toimintaamme kuitenkin vähintään yhtä voimakkaasti kuin tietoisetkin ajatuksemme. Aika ajoin saatamme tämän asian huomatakin, mutta emme silti oikein halua tunnustaa sitä. Mies ostaa auton ja siihen erinäisiä lisävarusteita pitkälti tunnepohjalta, mutta osaa kyllä perustella ne vakuuttavilla järkisyillä. Yritämme peittää tiedostamattoman ajattelumme paitsi toisilta niin usein myös itseltämme.
</teksti> 
<teksti>Yhteiskunnassa, yrityksissä ja yksittäisten henkilöiden kohdalla halutaan saada aikaan monenlaisia muutoksia, joita pidetään hyvinä ja toivottavina. Keinot ovat yleensä määräyksiä, käskyjä, kieltoja, ohjeita, ohjelmia, ohjausta, valvontaa ja kaikkea muuta ulkoapäin pakotettua kontrollia. Lopputulos on lähes aina, että toivottu muutos jää vajavaiseksi tai epäonnistuu täysin. Ja miksi? Siksi, että ajattelu ei muutu - erityisesti tiedostamaton ajattelu. Kontrolli kohtelee ihmisiä aivottomina objekteina sen sijaan, että ajatteluun vaikuttamalla ihmisistä kasvaisikin muutoksen subjekteja.</teksti>
<teksti>Muutoksen resepti on periaatteessa äärettömän yksinkertainen: kun ihmisten ajattelu muuttuu, maailma muuttuu. Sama pätee tietysti myös kääntäen: jos ihmisten ajattelu ei muutu, mikään ei muutu. Propagandan levittäjät ovat tienneet tämän kautta historian. Tärkeää tässä on huomata, että ihmisten ajattelu tarkoittaa yksittäisten ihmisten ajattelua ja kaikkein tärkein oivallus on se, että kyse on viimekädessä Minun ajattelustani.
</teksti>
<teksti>Ei siis ole yhdentekevää, mitä Minä ajattelen ympäristön tilasta, maahanmuuttajista, liikennesäännöistä, homoista, rakkaudesta, työpaikastani, vihamiehistäni, omasta itsestäni jne. Erityisesti ei ole yhdentekevää, mitä liikkuu tiedostamattoman ajatteluni syövereissä, jonne tietoisuuden valo on tuskin koskaan ulottunut. 
</teksti>
<teksti>Julistankin alkaneen vuoden 2007 "Ajattelun vuodeksi". Tutkiskelkaamme ajatuksiamme ajatuksiemme takana, valaiskaamme mielemme pimeitä sopukoita, siivotkaamme pinttyneet ja tunkkaiset asenteemme - ja muuttakaamme maailma!
</teksti>
</juttu>
</paivakirja>