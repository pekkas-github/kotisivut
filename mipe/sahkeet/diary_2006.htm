<html>

<head>
<META NAME="Generator" CONTENT="Stone's WebWriter 3.5">
<meta http-equiv="Content-Type"
content="text/html; charset=utf-8">
<LINK REL="stylesheet" TYPE="text/css"
 HREF="../tyylit/paivakirja.css">
<title>Päiväkirja 2006</title>
</head>
<body>
<h1>Päiväkirja 2006</h1>
<table>
<tr>
<td>
<a id="reilua"></a>
<h2>Reilu meininki</h2>
<h3>14.11.2006</h3>
<p>Kuuntelin toisella korvalla pöytäkeskustelua ruokaostoksista. Hyväpalkkaisten toimihenkilöiden keskustelu kääntyi reilun kaupan banaaneihin. Kaikki totesivat ostavansa niitä tavallisia banaaneja, kun ne ovat halvempia kuin reiluna kaupan banaanit. Yksi sanoi joskus kyllä tukeneensa reilun kaupan periaatteita, kun reilun kaupan banaanit sattuivat olemaan tarjouksessa halvempia kuin tavalliset. No siinä ei ollut reilu kukaan muu kuin kauppias.</p>
<p>Herrat kyllä naureskellen myönsivät, että periaatteet ovat aika heppoiset. Ei ole reiluuden hinta kovin montaa senttiä, mutta sekin reiluus poimitaan mielummin omaan kukkaroon kuin annetaan kehitysmaan viljelijälle. Hyvinvointi-ihmisen taloutta nuo sentit eivät heilauta minnekään, mutta viljelijöille jossakin toisella puolella maailmaa ne voivat olla kullan arvoisia.</p>
<p>Samaa reilun pelin sukua oli keskustelu, jota käytiin netissä kerskakulutuksesta ja siihen liittyen polttoaineveron korottamisesta. Moni oli sitä mieltä, että meidän suomalaisten osuus maailmanlaajuisesta kulutuksesta on niin olematon, ettei meidän säästötoimillamme ole mitään merkitystä, joten lopetetaan moisista asioista meuhkaaminen. Joku siihen varsin oivallisesti keksi, että jaetaan sitten maailma viiden miljoonan ihmisen yksiköihin, jolloin yhdenkään yksikön toiminnalla ei ole mitään käytännön merkitystä ja näin maailma pelastuu. Lyhytnäköinen itsekeskeisyys näytti olevan valitettavan yleinen piirre keskustelijoiden joukossa.</p>
<p>Kiinalainen viisaus sanoo: "Ajattele, että pienimmälläkin teollasi on maailmanlajuista merkitystä, mutta muista, että mikään tekosi ei ole silti kovinkaan merkittävä". Loppujen lopuksi maailman tila on seurausta yksittäisten ihmisten toiminnasta ja maailma voi muuttua vain yksittäisten ihmisten teoilla ja päätöksillä.</p>
</td>
</tr>

<tr>
<td>
<a id="kirjoittaminen"></a>
<h2>Lupa kirjoittaa huonosti</h2>
<h3>27.9.2006</h3>
<p>Olen monesti lukenut tai kuullut, kuinka kirjoittaminen olisi meille kaikille tärkeätä. Minulle ei aivan ole auennut se, miksi se on tärkeätä. Intuitivisesti kyllä tunnen, että kirjoittamisessa on jotain hohtoa ja sisälläni asustaakin tietynlainen halu kirjoitta. Toisillehan kirjoittaminen on yhtä luontevaa ja suorastaan yhtä tärkeää kuin hengittäminen tai syöminen. Meille useimmille se kuitenkin tuntuu olevan vaikeaa, joskus jopa ylivoimaista.</p>
<p>Kaksi kysymystä kaipaa vastausta: miksi pitäisi kirjoittaa ja mikä estää kirjoittamasta? Ne saattavat olla vähän "insinöörimäis-analyyttisiä" kysymyksiä. Se, jolle kirjoittaminen on luonnollista, voisi sanoa, että kirjoittaminen on niin kuin rakkaus - ei se tarvitse syytä. Mutta, jos kirjoittaminen tökkii, niin tarvitaan, jos ei lisää imua, niin ainakin vähemmän jarrua. Voihan ollakin, että kirjoittaminen sinällään ei vaadi sen kummempaa motiivia, mutta aloittamisen kynnys on vain niin korkea.</p>
<p>Amerikkalainen luovuusguru Julia Cameron väittää, että täydellisyyden tavoittelu estää meitä kirjoittamasta. Haluamme kirjoittaa täydellistä tekstiä, mutta tiedämme, että se ei kuitekaan onnistu. Siispä emme edes ryhdy toimeen. Cameron sanoo, että ihminen odottaa hetkeä, jolloin pystyisi kirjoittamaan täydellisesti, mutta tällaista hetkeä ei koskaan tule. Vasta siinä vaiheessa, kun antaa itselleen luvan kirojoittaa huonosti, kirjoittaminen voi alkaa.</p>
<p>Mutta vielä, mikä on se salaperäinen tyydytys, joka kirjoittamisesta syntyy tai joka suorastaan aiheuttaa joillekin riippuvuuden? Monet sanovat, että he kirjoittaisivat, vaikka tietäisivät, että kukaan ei koskaan tule heidän tekstejään lukemaan. Ja monihan kirjoittaa myös päiväkirjaa, jota ei ole tarkoitettu ulkopuolisille silmille. Miksei riitä, että vain ajattelee asioita? Miksi ne pitää fyysisesti siirtää luettavaan muotoon?</p>
<p>Kirjoittaminen on varmaan aivan erilainen prosessi kuin pelkkä ajattelu. Kirjoittaessa joutuu ehkä miettimään ja muotoilemaan ja jäsentämään ajatuksiaan selkeämmiksi kuin pelkässä tajunnan virrassa. Kirjoittamisella saattaa olla myös samanlainen terapeuttinen vaikutus kuin esimerkiksi psykiatrille tai ystävälle puhumisella tai papille ripittäytymisellä. Asiat saa konkreettisesti ulos omasta päästään ja jaettua jonkun kanssa, vaikka se sitten olisi vain rakas päiväkirja. Siispä kirjoitellaan.</p>
</td>
</tr>
<tr>
<td>
<a id="villasukat"></a>
<h2>Matin villasukat</h2>
<h3>19.9.2006</h3>
<p>Kaikki me tiedämme, että televisioruudusta välittyvä visuaalinen illuusio on suurta huijausta. Hulppean näköiset lavastukset ovat loppujen lopuksi karkeahkolla kädellä kyhättyjä virityksiä studion nurkassa tai ne ovat sinisen taustan avulla kerrostettuja kangastuksia jostakin aivan muualta. Uutistenlukijat näyttävät vakavilta ja arvokkailta, vaikka istuisivat kalsareissa suorassa lähetyksessä. Tämähän tiedetään, mutta syksyn Uutisvuodossa tuli todellinen paljastus Eeva Polttilan suusta. Meteorologi Matti Huutonen nimittäin ennustaa tulevaa säätä aina ilman kenkiä ja villasukat jalassa!</p>
<p>Tämän jälkeen eivät ole sääennusteet olleet entisellään. Joka kerta, kun Matti Huutonen tulee ruutuun, sitä vain ajattelee, että minkähän väriset sukat sillä tänään on jalassa. Ovatkohan ne kaupasta ostetut taikka vaimon tai äidin kutomat? Ovatko tyköistuvat vai kulahtaneet ja kotoisasti makkaralla? Ettei vain ukkovarvas pilkistäisi sukan kärjestä.</p>
<p>Eivätkä nämä pohdiskelut rajoitu vain Mattiin. Olkoon ruudussa kuka tahansa sään arvuuttelija, niin heti menevät ajatukset ruudun alapuolelle sukka- ja jalkineasioihin. Sitähän voisi hauskasti ennustella sadesäätä  vaikka kumisaappaissa. Ja lumisadetta huopatossuissa tai monoissa. Lämpimillä poutailmoilla voisi kääriä lahkeet ylös ja läpsytellä studion lattialla paljain jaloin.</p>
<p>Ai, että minkälaista säätä Matti siiten ennusti? No ei aavistustakaan.</p>
</td>
</tr>
<tr>
<td>
<a id="uutiskuvat"></a>
<H2>Uutiskuvat</H2>
<H3>31.8.2006</H3>
<p>Ympäristömme on täynnä erilaisia kuvia. Liikkuvia ja liikkumattomia. Yleensä ne vain vilistävät silmiemme ohi, emmekä kiinnitä niihin sen suurempaa huomiota. Ehkä ne vaikuttavat meihin alitajuisesti, mutta harvemmin pysähdymme niitä sen enempää tarkastelemaan.</p>
<p>Ostettuani vanhaksi käyneen digikamerani tilalle uuden ja monipuolisemman laitteen kiinnostuin vähän enemmän myös valokuvaamisesta yleensä. Olisihan se hauska saada kamerasta enemmänkin irti kuin pelkkää satunnaista näppäilyä. Niinpä olen yrittänyt vähän tutustua internetin ja kirjojen välityksellä valokuvaukseen toisaalta teknisenä suorituksena ja hallintana ja toisaalta silmää miellyttävien tunnelmien ja näkymien hoksaamisena ja vangitsemisena. Valokuvaus on aiheena sikäli kiitollinen, että tekstissä kuvattuja asioita on helppo konkreettisesti havainnollistaa oikeina kuvina. </p>
<p>Tässä muuten havaitsin saman ilmiön, kuin missä tahansa uuteen aiheeseen syventymisessä: tiettyjä asioita alkaa katsoa aivan uusin silmin ja huomaa näkevänsä tarkemmin ja sellaisia yksityiskohtia, joita aikaisemmin ei ole noteeranut lainkaan. Tällaisen valokuvia koskevan ahaa-elämyksen koin tänään lukiessani aamulla Helsingin Sanomia ja myöhemmin päivällä muita lehtiä. Kiinnitin huomiota lehtikuviin, niiden sommitelmiin, kuvakulmien valintaan, perspektiiveiin, väreihin, valaistukseen jne. ja huomasin, että eivät lehtikuvat todellakaan ole mitä tahansa hätäisesti räpsittyjä tusinaotoksia. Selvästi huomasi, että hyvien kuvien saamiseen oli paneuduttu - ammatti-ihmisten työtä. Ainakin minun silmissäni heidän panoksensa on jäänyt tähänä mennessä luvattoman vähäiselle huomiolle. Jatkossa yritän katsella lehtikuviakin "sillä silmällä".</p>
</td>
</tr>
<tr>
<td>
<a id="positiivista"></a>
<h2>Positiiviset uutiset</h2>
<h3>25.8.2006</h3>
<p>Helsingissä vietettiin taiteiden yötä. Sehän tarkoittaa kaikenlaista mielenkiintoista ja mukavaa toimintaa ympäri Helsingin keskustaa. Mutta mitä siitä kerrottiin seuravana päivänä uutisissa. "Taiteiden yö työllisti poliisia odotettua vähemmän". Uutisissa kerrottiin joistakin rähinöistä ja töhertelijöistä. Ainoa haastateltu oli poliisi, joka raportoi virkavallan toimenpiteistä yön aikana. Että sen verran mielenkiintoisesta ja kaupunkilaisia piristävästä toiminnasta.</p>
<p>Mikäpä uutinen se hyvä uutinen olisikaan. Kyllikki Villa on lohduttavasti todennut, että "ilmeisesti maailmassa kuitenkin on enemmän hyvää kuin pahaa, sillä jos se olisi toisinpäin, niin hyvistä asioista kerrottaisiin uutisissa." Taitaa nykyään uutisissa mukavat asiat typistyä MTV3:n loppukevennyksiin (ja kuluneen kesän sääennusteisiin). Noita loppukevennyksiä voi muuten nyt katsella netistä MTV3-uutisten 25 vuotisen taipaleen kunniaksi. Niistä saa äänestää oman suosikkinsa. On siinä töllisteltävää. 25 vuotta. Joka ilta.</p>
</td>
</tr>
<tr>
<td>
<a id="ekaluokka"></a>
<h2>Opintien alussa</h2>
<h3>15.8.2006</h3>
<p>Tänään Samista tuli virallisesti koululainen. Äidit ja isät - me mukaan lukien - olivat saattamassa ekaluokkalaisia ensimmäisen koulupäivän alkuun. Vanhempien jännittyneisyys oli selvemmin aistittavissa kuin lasten konsanaan.</p>
<p>Jonossa marssittiin sisälle luokkiin. Lapset edellä ja vanhemmat perässä. Opettaja toivotti kaikki tervetulleiksi, piti nimenhuudon. Osalta peppu nousi vain vaivoin penkistä oman nimen kohdalla, mutta monet toki nousivat reippaasti seisomaan. Sami kuului jälkimmäiseen joukkoon, tyytyväinen isä oli havaitsevinaan.</p>
<img src="0608_01.jpg">
<p>Vasta iltapäivällä kotiin ajellessani jotenkin kirkastui, että herranen aika, meidän pikkupoikamme ei enää olekaan mikään pikkupoika, vaan ihan oikea koululainen. Ja illalla Samia katsellessani tuntui kuin poika olisi ykskaks kasvanutkin jotenkin isommaksi.</p>
<p>Ensimmäinen koulupäivä oli sujunut oikein mukavasti ja vaikka koulunkäynti ei heti aluksi olekaan niin vakavaa, niin läksyjä kuitenkin tuli jo heti ensimmäisenä päivänä. Käden motoriikkaa piti harjoitella erilaisilla kuvioilla ja väritystehtävillä. Hyvähän se on totutella jo heti alusta opiskelun meininkiin ja harjoitella rutiinit. Samilla nimittäin meni koko ilta "läksyn" parissa, kun vähän väliä piti puuhata muita asioita.</p>
<p>Tästä se sitten alkaa ja jatkuu toistakymmentä vuotta eteenpäin. Vaikka samaa kasvun ja muutosten jatkumoahan tämä on sille monin verroin suuremmalle muutokselle, johon heräsimme tullessamme maaliskuussa 1999 synnytyslaitokselta pieni käärö mukanamme ja aloimme konkreettisesti tajuta vastuumme ja sitoutumisemme  pitkäjänteisyyden.</p>
</td>
</tr>
<tr>
<td>
<a id="kauppakeskus"></a>
<h2>Havaintoja kauppakeskuksessa</h2>
<h3>1.8.2006</h3>
<p>Istuin taannoin kauppakeskuksessa penkillä muuta perhettä odottelemassa. Katselin joutessani ohi kulkevien kesäsuomalaisten virtaa. Jos lehtien mies- ja naismalleja pitää jonkinlaisena ihanteena, niin eipä keskimääräinen kansalainen ole kovin hääppöistä katseltavaa. T-paidoilla peitettyjä kaljamahoja, allit paljastavia hihattomia puseroita, bermudashortsien lahkeista vilkkuvia karvaisia, vääriä sääriä, sukattomia jalkoja sandaaleissa. Tuli mieleen Aapelin Siunatusta hulluudesta repliikki, että jos Jumalan oli tarkoitus luoda ihminen omaksi kuvakseen, niin olisi hän voinut siinä paremminkin onnistua.</p>
<p>Toisaalta, kyllähän terve ja tarkoituksenmukainen keskivertoihminen on aika kaukana mallivartaloisista nuorukaisista, jotka todellisuudessa ovat tarkoitushakuisen treenauksen ja maskeerauksen tuotoksia. Loppujen lopuksi kesäsuomalainen on vapaalla rento ja tärkeilemätön olento, joka pukeutuu huolettomasti ja mukavasti. Kesällä suomalainen on oma itsensä, mukavan pönäkkä pallinaama aidosti ja rehellisesti. Eikä selvästikään murehdi sitä, mitä muut minusta mahtavat ajatella.</p>
<p>Mutta tuoltapa tulee pari simpsakkaa neitosta ja muodikkaasti pukeutunut nuorimies. Näkee sitä sentään tällaisiakin. Vaan mitäpä he puhuvat. Vierasta kieltä - pitihän se arvata.</p>
<p>Perhe saapuu ja siirrytään ruokakaupan puolelle. Tutkiskelen hyllyjä. Riisikakkuja. Ei voi olla totta. Neljäätoista eri sorttia riisikakkuja! Siis toista tusinaa. Voisin lyödä vetoa, että ne kaikki maistuvat samalta eli ei yhtään miltään. Paitsi tuo suklaalla kuorrutettu. Onkohan jokaisella lajikkeella oma vankkumaton fanijoukkonsa, joka ylenkatsoo kaikkia muita kakkaroita, paitsi omia suosikkejaan. Vai onko kauppias antanut joka ikisen riisikakkuvalmistajan ja maahantuojan puhua itsensä ympäri.</p>
<p>Nälkää nähdään maailmalla, mutta meillä hvyinvointi-Suomessa  on tyrkyllä neljätoista lajia riisikakkuja - varmasti löytyy vaativaankin makuun sopiva. Vaan eipä taideta riisikakuilla maailman näkänhätää ratkaista. Sen verran lienevät ne höttöistä ravinota.</p>
</tr>
<tr>
<td>
<a id="apostoli"></a>
<h2>Apostolin kyytiä</h2>
<h3>3.7.2006</h3>
<p>Nykyaikaiset kulkuvälineet ovat kutistaneet maailmamme. On aika käsittämätöntä, että kuudessa tunnissa voi siirtyä Pohjolan paukkupakkasista keskelle Atlantin valtamerta Kanariansaarten helteisiin. Ja matkan varrella ohitetaan muutamat Euroopan suurkaupungit ja lennetään useiden valtioden läpi. Ennen muinoin matkat mitattiin päivämatkoina. Ei olisi hetken mielijohteesta piipahdettu edes Porvoossa ostamassa suklaata Brunbergilta. Muistanpa itsekin lapsuudesta, kuinka autolla Lahteen mentäessä pysähdyttiin puolimatkassa syömään eväitä.</p>
<p>Olen usein ajatellut, että joskus pitäisi mitata jotakin vähän pitempää tuttua reittiä ihmisen kokoisella mittarilla, että kuinka pitkä se oikeastaan onkaan. Tänää toteutin sellaisen kokeilun kävelemällä töistä kotiin eli Pasilasta Heikinlaaksoon. Matkaa kertyy Vantaan joen vartta kulkien ehkä hiukan vajaa 20 kilometriä.</p>
<p>Aikaa tähän urakkaan kului lopulta liki kaksi ja puoli tuntia. Puolen välin tietämillä alkoi jo jaloissa tuntua pientä jomotusta, vaikka vauhti ei ollutkaan mitään kilpavauhtia. Onneksi se pysyi kohtalaisen lievänä. Vettä oli jonkin verran mukana, mutta olisi kyllä voinut olla jotain evästäkin.</p>
<p>Kahdessa ja puolessa tunnissa ehtii ajattelemaan yhtä sun toista. Vähän työasioita, vähän lomasuunnitelmia, vähän harrastuksia ja välillä ei erityisesti yhtään mitään. Muistui myös mieleen sellainen tapaus lapsuudesta, kun Ailin ja Matin kanssa kävelimme Pajamäestä Haagaan - lieneekö ollut lääkäri- tai apteekkireissu. Silloin se tuntui hurjan pitkältä matkalta. Kävellessä 
tuli sellainen tunne, että matkan teko sinällään oli tärkeämpää kuin perillepääsy.</p>
<p>Perille kuitenkin lopulta pääsin. Riisuttuani lenkkarit tunsin jalkapohjissa ikävää kihelmöintiä. Saattaa olla rakkoja tulossa. Oli se kuitenkin ihan mukava kokemus. En sitä luultavasti ihan pian uusi, mutta joskus tulevaisuudessa kyllä varmastikin. Katsotaan nyt kuitenkin, mitä mieltä olen huomisaamuna.</p>
</td>
</tr>
<tr>
<td>
<a id="mobiilitoimisto"></a>
<h2>Mobiilitoimisto</h2>
<h3>3.7.2006</h3>
<p>Työpisteeni on siirtynyt muutaman vuoden tauon jälkeen taas Pasilaan - moderniin mobiilitoimistoon. Liikkuvan henkilöstön osalta se tarkoittaa, että kiinteitä työpisteitä ei ole, vaan työpaikalle tultaessa napataan ovensuusta mukaan oma pyörillä kulkeva "mobiilipossu" (=pieni kaapisto henkilökohtaisia tavaroita ja mappeja varten) ja rullaillaan sen kanssa lähimpään vapaaseen työpisteeseen. Sitten vain läppäri kiinni verkkoon ja hommiin. Niin ja kiinteistä puhelimista on luovuttu kokonaan ja puhelut hoidetaan kännykällä.</p>
<img SRC="0607_02.jpg">
<p>Meidän yksiköllämme onneksi on kiinteät työpisteet, joten "possun" voi parkkeerata pysyvästi työpisteen viereen. Sermit ovat matalia niin, että kun nousee seisomaan, niin näkee molempiin suuntiin parikymmentä metriä päälakia. Toimistossa on joitakin "hiljaisia huoneita", joihin voi tarvittaessa mennä tekemään enempi keskittymistä vaativaa työtä. Lisäksi löytyy muutamia "puhelinkomeroita", joihin voi mennä soittamaan henkilökohtaisimmat puhelunsa.</p>
<p>Aikanaan HPY:ssä oli käytössä "Parvialan normi", joka tarkoitti 7 neliömetrin työtilaa. Se oli jonkinlainen minimi, mutta nyt siitä on tultu reilusti alaspäin.</p>
<p>Oma työpisteeni on onneksi ikkunan vieressä, josta on valoisa ja avara näkymä radan yli Länsi-Pasilan suuntaan. Entuudestaan muistan, että sillä suunnalla saattaa nähdä aivan upeita auringonlaskuja. Mutta, kun seisaallani katselin sermein rajattuja lokeroita, niin nousi elävästi mieleen Fallkullan kotieläintarhan possut ja lampaat ja vuohet. Paitsi, että niillä on paljon väljemmät karsinat.</p>
<img SRC="0607_01.jpg">
</td>
</tr>
<tr>
<td>
<a id="oscarit"></a>
<h2>Jalkapallo-Oscareita</h2>
<h3>28.6.2006</h3>
<p>Italia on tunnettu kuuluisista elokuvatähdistään. Näytteleminen lienee italialaisilla verissä, koska sitä harrastetaan niin valtion johdossa kuin jalkapallokentilläkin. Näytteleminen on hieno ja kunnoitettava taito, mutta kun se muuttuu omaa etua tavoittelevaksi teeskentelyksi, niin se on häpellistä.</p>
<p>Italia - Austraalia MM-jalkapallo-ottelussa nähtiin useita näyttäviä roolisuorituksia. Illan tähdeksi nousi Italian joukkueen pelaaja, joka havaitsi suuren hetkensä koittaneen ottelun viimeisillä sekunneilla. Pallon tavoittelemisen sijasta hän keskittyi tyhjän polkemiseen ja tuskaisen näköiseen heittäytymiseen. Suoritus palkittiin rangaistuspotkulla ja joukkuetovereiden vilpitömillä ja iloisilla onnitteluilla.</p>
<p>Lapsellista touhua. Ei ihme, että rankkarin vetäjällä meni potkun jälkeen peukalo suuhun. Jalkapallo on herrasmiesten peli, jota huligaanit pelaavat. Valitettavasti.</p>
</td>
</tr>
<tr>
<td>
<a id="yhteisvastuu"></a>
<h2>Yhteisvastuu</h2>
<h3>1.6.2006</h3>
<p>Pihanurmikko kaipasi ensimmäistä leikkausta. Hain ruohonleikkurin ja ryhdyin käynnistämään sitä. Kolmannella yrittämällä se on aina lähtenyt liikkeelle. Nyt ei lähtenyt. Katsoin bensatankkiin. Se oli tyhjä.</p>
<p>Olemme asuneet talossa kymmenen vuotta. Kymmenenä kesänä olen ajellut ruohoa useita kertoja. Koskaan ei ruohonleikkurin bensatankki ole ollut tyhjä. Se on ollut itsestään selvää. Joskus olen huonolla omallatunnolla, mutta kiitollisena, ajatellut, että Aarno täyttää tankkia aina tarpeen tullen omasta kanisteristaan.</p>
<p>Sainiot muuttivat pois viime syksynä. Nyt oli bensatankki tyhjä. Kävin ostamassa bensaa omaan kanisteriini ja täytin ruohonleikkurin tankin. Yhteisvastuu ja toisista välittäminen on arvokas asia. Valitettavasti sitä ymmärtää  arvostaa vasta sitten, kun se puuttuu.</p>
</td>
</tr>
<tr>
        <td>        
        <a id="lordi"></a>
			<h2>Lordi lauloi kilpailijat suohon</h2>
        <h3>21.5.2006</h3>
	     <p>Vaikka en uskokaan ihmeisiin, niin nyt sellainen on kuitenkin tapahtunut: Suomi on voittanut euroviisut! Väitettiin, että Marsista löytyy ennemin elämää kuin Suomi voittaisi Eurovision laulukilpailut. Näin vaan on käynyt, vaikka mene tiedä, saattavat nämä lordi-ukot ollakin Marsista kotoisin.</p>

<p>Lordin pojille oli jo suuri menestys ja tunnettuuden kannalta merkittävä juttu, että he voittivat Suomen karsinnan ja pääsivät ylipäätään kisaan. Mutta eivät hekään varmaan kuin korkeintaan hurjimmissa unelmissaan kuvitelleet, että saman tien räjähtäisi oikein jättipotti. Kotimaan iltapäivälehdissä ei ole ollut enää pariin viikkoon yhtään etusivua, etteikö niissä olisi joku Lordi-lööppi. Jos on ollut median pyöritys kovaa kisojen alla niin kotona kuin ulkomailla, niin mitä se mahtaa olla tämän jälkeen.  
</p>
<p>Piste-ero kakkoseksi yltäneeseen Venäjään oli selkeä ja mikä parasta, Ruotsin "euroopan omistajan" elkein esiintynyt solisti jäi yli sadan pisteen päähän! Kalevalaiseen tyyliin suomalaiset maahiset lauloivat entiset vallanpitäjänsä ja muut kilpailijat kaulaansa myöten suohon.
</p>
<p>Jos totta puhun, niin kyllä kappaleen melodia oli jollain tavalla vetävä ja mieleen jäävä ja se oli varmasti tärkeä pointti, kun valintaa oli tekemässä tavallinen kansa, eikä ns. asiantuntijaraadit. Ainakin se selvästi erosi "eurostandardista", jossa kappaleet kuulostivat samanlaisilta ja ainoat erot tuntuivat löytyvän vähäpukeisten tyttöjen voimisteluesityksen koreografiasta.
</p>
<p>Luulenpa, että yksi ratkaiseva tekijä oli kuitenkin esiintymisasuissa. Jos pojat olisivat vetäneet kappaleen ns. siviilit päällä, niin ehkä ei voittoa olisi irronnut. Nyt hirviöt koettiin selvästikin sympaattisina ja positiivisesti erottuvina ja niihin suhtauduttiin hurtilla huumorilla (lukuunottamatta pari uskonnollista tiukkapipo-lahkoa). Yksi tärkeä ja näkymättömämpi asia varmaan myös oli katsojalle syntyvä tunne siitä, että pojat oikeasti uskoivat omaan asiaansa ja tyliinsä. Kyseessä ei ollut mikää euroviisukulissi.
</p>
<p>Vaikka kyseinen musiikinlaji ei meikäläistä varsin sytytäkkään, niin kyllä Lordi on voittonsa ansainnut. Taas on laulettu yksi suomalainen rokki-bändi maailmankartalle. Ja saihan se minutkin katselemaan euroviisuja pikkutunneille asti monen vuoden tauon jälkeen.
</p>
</td>
 </tr>
<tr>
        <td>        
        <a id="alastalo_2"></a>
        <h2>Alastalon salissa, osa 2</h2>
        <h3>2.5.2006</h3>
	     <p>Nyt on sitten saatu asiat selviksi Alastalon salissa ja parkkilaivan osuuspaperit klahvin suojiin! 900-sivuinen lukurupeama on takana ja täytyy sanoa, että kyllä kannatti. Ihan kamalasti ei kirjassa tapahtunut, mutta riittävästi kuitenkin. Ja sehän oli loppujen lopuksi tosi hauska kirja. En muista, että aikoihin olisin nauranut jonkun kirjan tapahtumille, niinkuin Lahdenperän lapsukselle, kun tämä oli kirjoittamassa omaa osuuttaan parkista.</p>
        <p>Kilven teksti on suorastaan pursuilevan runsasta ja rönsyilevää ja siinä vilisee paljon outoja murre- ja purjelaivasanoja, joiden tarkasta merkityksestä ei ole perillä, mutta siitä huolimatta teksti on aika nautittavaa luettavaa. Teksti on vähän niinkuin musiikkia, kun sen antaa vain virrata tajuntaan ja kuulostelee sen rytmiä. Ja kyllä samassa virkkeessä peräkkäin toistuvat metaforat ja vertaukset ovat sinälläänkin hauskoja ja osuvia ja nokkelia. Romaanin henkilötkin ovat persoonallisuuksia laidasta laitaan.</p>
<p>Tässä esimerkkinä elävä kuvaus Lahdenperän hartaasta ja keskittymistä vaativasta kirjoituspuuhasta parkkikirjan äärellä:</p>
<p>"Painaviltaan nyt kirjoitettiinkin nimenvakavaa paperin pintaselkiin, kynä kynsi kuin olisi sulan kärki martonurmen käännössä paatuneen kesantopellon savikoilla, hartia väänsi kuin lapiotyön ponnistuksissa ja ojanpohjan nostoissa ja suu autti osaltansa tuikeata toimitusta kiskomalla väkivängältä huulten hörppää ja huulten venyvää samoille vinoille ja kuirunkoukeroille, kuinka kulloinkin oli sulkarapsun työlas vaelto ja kurssinkuro paperin tasaisella ja nousuttomalla vastamäellä, jonka taipaleella saattoi ihminen hengästyä matkalla ennenkuin oli kunnialla ja ilman pahempia äkkipolvia rativiivan rihmalta enempää yläviistoon kuin alaspäin kompastellenkaan päässyt vasemmilta reunoilta oikeanpuolisen laidan rantahaminoita kohden."</p>
<p>Netistä löytyy "Volter Kilpi -fanien" sivuja. Yhdessä todettiin, että Kilven tekstiä pitää lukea rauhassa ja kiirehtimättä, ikään kuin itsekin istuisi pitäjän isäntien kanssa Alastalon salissa seurailemassa tapahtumien kulkua. Näin se juuri on. Kirjaston neljän viikon laina-aika vaan tuppaa aiheuttamaan lievää urakoinnin makua aika ajoin.</p>
<p>Itsenäisyyden ajan paras suomenkielinen romaani - miksipä ei. Suosittelen.</p>
 </tr>
<tr>
        <td>
        <a id="vappu"></a>
			<h2>Vappu</h2>
        <h3>1.5.2006</h3>
	     <p>Nyt on vappu ja kevät parhaimmillaan. "Perinteisestä" kolean harmaasta vappusäästä ei ole tietoakaan. Aurinko paistaa lähes kirkkaalta taivaalta ja lämpötila kohoaa hyvinkin 15 asteeseen. Ensimmäiset kukat kukkivat, puissa alkaa näkyä hentoa virherrystä, linnut laulavat, hyönteiset pörräävät ja siitepöly pölisee. Vappu-brunssia on nautittu ja kohta lähdetään polkupyörillä vappukahville Weguille. Eikä kiirettä minnekkään.</p> 
</tr>
    <tr>
        <td>
        <a id="luonnononnettomuus"></a>
			<h2>Luonnononnettomuuksista</h2>
        <h3>13.4.2006</h3>
        <p>Lumi on romahduttanut kevään korvilla muutamien hallien katot eri puolilla Suomea. Syyhän ei tietysti ole lumen, vaan liian heikkojen kattorakenteiden, mutta kuitenkin. Tämän tiimoilta aamu-tv:ssä keskusteltiin siitä, miksi valtio on jäädyttänyt "luonnononnettomuuksien varoitusjärjestelmän" rahoituksen.</p>
        <p>Luonnononnettomuuksien varoitusjärjestelmä Suomessa? Kun katselee maailman uutisia tsunameista, maanjäristyksistä, hirmumyrskyistä, mutavyöryistä, suurtulvista, metsäpaloista ym., niin tuleepa miettineeksi, että mistä luonnonmullistuksista meitä suomalaisia pitää varoittaa, niin että tarvitsee oikein järjestelmä rakentaa niitä varten."Lumisadevaroitus, varokaa romahtavia kattoja." "Lumen sulamisvaroitus, voi aiheuttaa tulvia." "Aamulla on pakkasta, saattaa olla liukasta." Kyllä minusta ilmatieteenlaitoksen keli-, ilmanlaatu- ja siitepölytiedotukset kattavat tärkeimmät luonnonmullistukset. Loput - ja osa noistakin - pitäisi hoitua maalaisjärjellä.</p>
        <p>Ehkä ministeriö oli ihan oikeassa, että verorahoille löytyy monta parempaakin kohdetta.</p>
        </td>
</tr>
    <tr>
        <td>
        <a id="alastalo_1"></a>
        <h2>Alastalon salissa osa 1</h2>
			<h3>6.4.2006</h3>
        <p>Olen lukenut Volter Kilven romaania "Alastalon salissa". Kirja, jota on sanottu parhaaksi suomenkieliseksi romaanksi. Toisaalta siitä on sanottu, että moni sen tuntee, mutta harva sitä on lukenut. Itse olen urakan puolessä välissä eli olen lukenut ensimmäiset 450 sivua. Tähän mennessä on tapahtunut: isännät ovat saapuneet Alastalon saliin, Härkäniemi on valinnut itselleen piipun ja kahvit on juotu pienen small talkin lomassa. Viimeisellä viidelläkymmenellä sivulla vasta päästiin varsinaiseen asiaan alkuun eli parkkilaivan rahoittamiskysymykseen.</p>
        <p>Tapahtumat etenevät siis verkkaisesti, mutta kyllä jutuista ja aikaisempien muisteluista silti löytyy vauhtia ja vaarallisia tilanteita. Tarinassa on koko ajan pieni pilke simäkulmassa ja paikka paikoin tosi mehukkaasti kirjoitettuja kohtia. Eräs hauska yksityiskohta mm. on kappaleen 6 johdantoteksti: "Tämän kappaleen voi vallan mainiosti jättää lukemattakin, sillä siinä ei tapahdu sen enempää kuin muissakaan."
        </p>
        <p>Olen juuri lainannut osan kaksi eli seuraavat 450 sivua. Saapa nähdä, saako Alastalo parkkilaivansa.
        </p>
        </td>
</tr>
</body>
</html>
